{
    "Бытие": {
        "Бытие́, глава 1": {
            "Быт. 1:1": "Искони сътвори Бог небо и землю.",
            "Быт. 1:2": "Земля же бе невидима и неукрашена, и тма върху бездны. И Дух Божий ношашеся върху воды.",
            "Быт. 1:3": "И рече Бог: 'Да будет свет'. И бысть свет.",
            "Быт. 1:4": "И виде Бог свет яко добро. И разлучи Бог межу светом и межи тьмою.",
            "Быт. 1:5": "И нарече Бог свет день, а тьму нарече нощь.И бысть вечер, и бысть утро, день един.",
            "Быт. 1:6": "И рече Бог: 'Да будет твердь посреди воды, и будет разлучая посреди воды и воды'. И бысть тако.",
            "Быт. 1:7": "И сътвори Бог твердь, и разлучи Бог межи водою, яже бе под твердию, и посреде воды, иже бе над твердию.",
            "Быт. 1:8": "И нарече Бог твердь небо. И виде Бог яко добро. И бысть вечер, и бысть утро, день вторый.",
            "Быт. 1:9": "И рече Бог: 'Да съберется вода, яже под небесем, в совокупление едино, и да явится суша'. И бысть тако. И събрася вода, яже под небесем, в сонмы своя, и явися суша.",
            "Быт. 1:10": "И нарече Бог сушу землю, а составы водныя нарече море. И виде Бог яко добро.",
            "Быт. 1:11": "И рече Бог: 'Да прорастит земля былие травное, сеюще семя по роду и по подобию; древо плодовито, творящее плод, ему же семя его в нем по роду на земли'. И бысть тако.",
            "Быт. 1:12": "И изнесе земля былие травное, сеюще семя по роду и по подобию на земли, и древо плодовито, творящее плод, ему же семя его в нём по роду на земли. И виде Бог яко добро.",
            "Быт. 1:13": "И бысть вечер, и бысть утро, день третий.",
            "Быт. 1:14": "И рече Бог:'Да будут светила на тверди небесней освещати землю и разлучати межю днем и межи нощию; и да будет в знамения и во времена, и в дни, и в лета;",
            "Быт. 1:15": "да будут в просвещение на тверди небесней, яко светити по земли'. И бысть тако.",
            "Быт. 1:16": "И сътвори Бог две светиле велицеи: светило великое в начаток дни, и светило меньшее в начаток нощи, и звезды.",
            "Быт. 1:17": "И постави их Бог на тверди небесней, яко светити по земли",
            "Быт. 1:18": "и владети днем и нощию, и разлучити межю светом и межи тьмою. И виде Бог яко добро.",
            "Быт. 1:19": "И бысть вечер, и бысть утро, день четвертый.",
            "Быт. 1:20": "И рече Бог: 'Да изведут воды гады душ живых, и птица летающе на замли по тверди небесней'. И бысть тако.",
            "Быт. 1:21": "И сътвори Бог киты великыя, и всяку душю животных гад, яже изведоша воды по роду их, и всяку птицю пернату по роду. И виде Бог яко добро.",
            "Быт. 1:22": "И благослови а Бог, глаголя, 'раститеся и множитеся, и наполните воды яже в морих, и птица да умножатся на земли'.",
            "Быт. 1:23": "И бысть вечер, и бысть утро, день пятый.",
            "Быт. 1:24": "И рече Бог: 'Да изведет земля душю живу по роду четверонога, и гады, и зверя земли, и скоты, и вся гады земли по роду'. И бысть тако.",
            "Быт. 1:25": "И сътвори Бог зверя по роду их. И виде Бог яко добро.",
            "Быт. 1:26": "И рече Бог: ' Сотворим человека по образу нашему и по подобию. И да обладает рыбами морскыми и птицами небесными, и зверми, и скоты, и всею землею, и всеми гады пресмыкающимися по земли'.",
            "Быт. 1:27": "И сътвори Бог человека, по образу Божию сътвори его. Мужа и жену сътвори их.",
            "Быт. 1:28": "И благослови их Бог, глаголя, 'раститеся и множитеся, и наполните землю, и обладате ею. И обладайте рыбами морскыми и птицами небесными, и всеми скоты, и всею землею, и всеми гадами, пресъмыкающимися по земли'.",
            "Быт. 1:29": "И рече Бог: ' Се, дах вам всяку траву семенну сеюще семя, еже есть верху земля всея. И всяко древо, еже имат в собе плод семене семенна, вам будет в снедь;",
            "Быт. 1:30": "и всем зверем земным, и всем птицам небесным, и всякому гаду, пресмыкающомуся по земли, еже имат в собе душю животну, и всяку траву зелену в снедь'. И бысть тако.",
            "Быт. 1:31": "И виде Бог вся, елико сътвори. И се, добра зело. И бысть вечер, и бысть утро, день шестый."
        },
        "Бытие́, глава 2": {
            "Быт. 2:1": "И свершишяся небо и земля, и все украшение их.",
            "Быт. 2:2": "И сверши Бог в день шестый дела своя, яже сътвори. И препочи Бог в день седмый от всех дел своих, их же сътвори.",
            "Быт. 2:3": "И благослови Бог день седмый, и освяти его, яко в той почи от всех дел своих, их же начят Бог творити.",
            "Быт. 2:4": "Сиа книга бытию небеси же и земли. Егда бысть, в он же день сътвори Бог небо и землю,",
            "Быт. 2:5": "и всяк злак сельный, преже даже быти на земли, и всяку траву сельну, преже даже прозябнути, ни бо одожьди Бог на землю, и человек не беяше делати ю.",
            "Быт. 2:6": "Источник же исхожаше из земля и напаяше все лице земли",
            "Быт. 2:7": "И създа Бог человека, персть взем от земля; и вдуну в лице его дыхание жизни. И бысть человек в душю живу.",
            "Быт. 2:8": "И насади Бог рай в Едеме на въстоцех. И въведе ту человека, его же създа.",
            "Быт. 2:9": "И прозябе Бог еще от земля всяко древо, красно в видение и добро в снедь; и Древо Жизни посреде рая, и древо, еже видети разумно добру и злу.",
            "Быт. 2:10": "Река же исходит из Едема напаяти рай, тамо разлучается в четыре начала:",
            "Быт. 2:11": "имя единои Фисон, сия обиходит всю землю Евилатьску. Тамо убо есть злато,",
            "Быт. 2:12": "злато же оноя земли добро. Тамо есть и камень зеленый анъфракс.",
            "Быт. 2:13": "Имя реце вторей Геон, сиа обиходящи всю землю Ефиопьску.",
            "Быт. 2:14": "И река третиа Тигр, сиа идущи прямо Асириом. Река же четвертая Ефрат.",
            "Быт. 2:15": "И поят Господь Бог человека, его же създа, и введе его в рай пища делати его и хранити.",
            "Быт. 2:16": "И заповеда Господь Бог Адаму, глаголя, 'от всякого древа, еже в раи, снедию съяси;",
            "Быт. 2:17": "от древа же, еже разумети добро и лукаво, не снесте от него. Вън же убо день аще снесте от него, смертию умрете'.",
            "Быт. 2:18": "И рече Господь Бог: 'Не добро быти человеку единому, сътворим ему помощника по нему'.",
            "Быт. 2:19": "И създа Бог еще от земля вся звери селныя и вся птица небесныя. И приведе та к Адаму, видети, что наречет та. И всяко, еже нарече Адам душю живу, се имя ему.",
            "Быт. 2:20": "И нарече Адам имена всем скотом и всем птицам небесным, и всем зверем земным. Адаму же не обретеся помощник подобен ему.",
            "Быт. 2:21": "И вложи Бог сон в Адама, и успе. И взят едино от ребр его, исполни плоть в него место.",
            "Быт. 2:22": "И създа Господь Бог ребро, еже възят от Адама, жену, и приведе ю к Адаму.",
            "Быт. 2:23": "И рече Адам: 'Се, ныне кость от костий моих, и плоть от плоти моея. Сиа наречется жена, яко от мужа своего взята бысть си'.",
            "Быт. 2:24": "Сего ради оставляет человек отца своего и матерь, и прилепится жене своей, и будета оба в плоть едину.",
            "Быт. 2:25": "И беста оба нага, и не стыдестася."
        }
    }
}
